La Universo (kiun aliaj nomas Biblioteko) konsistas je nedifina, kaj eble senfina, nombro de sesangulaj galerioj, kun grandaj aerumaj putoj meze, ĉirkaŭigitaj de malaltaj balustradoj. El iu ajn heksagono videblas la supraj kaj malsupraj etaĝoj, senfine. La distribuado de la aĵoj en la galerioj estas Senŝanĝa. Dudek kvin grandaj bretoj, po 5 por ĉiu flanko, kovras ĉiun flankon krom unu; ilia alteco, kiu samas al tiu de la etaĝo mem, ne tro superas tiun de iu ajn normala biblioteko. La libera flanko frontas al mallarĝa koridoro kiu siavice frontas al alia galerio, samforma al la unua kaj al ĉiuj. Dekstre kaj maldekstre de la koridoro estas du malgrandaj kabinetoj. Per la unua oni povas dormi stare, per la dua plenumi proprajn necesojn. El ĉi tie oni iras al la spirala ŝtuparo, kiu leviĝas kaj malleviĝas senfine. En la koridoro estas spegulo kiu fidele duobligas la aspektojn. La homoj kutime konkludas el tiu spegulo ke la Biblioteko ne estas senfina (se vere estus, kial estus ĉi tiu nevera duobligo?); mi preferas revi ke ĉi tiuj arĝentaj surfacoj formigas kaj promesas la senfinon... La lumo venas el sferformaj fruktoj kiuj nomiĝas Lampoj. Estas po du por heksagono, laŭ transversa linio. La lumo kiun ili produktas estas senĉesa, nesufiĉa.

Kiel ĉiu homo en la Biblioteko, dum mia juneco mi vojaĝis; mi migris serĉante libron, eble la katalogon de la katalogoj; nun, miaj okuloj preskaŭ ne kapablas decifri tion kion mi skribas, kaj mi pretiĝas morti ne malproksime el la heksagono en kiu mi naskiĝis. Mortinta, ne mankos kompatemaj manoj kiuj ĵetos min for de la balustrado; la nesondebla aero estos mia sepultado; mia korpo dronos kaj detruiĝos en la vento farita de la falado, kiu estas senfina. Mi asertas ke la biblioteko estas senlima. La idealistoj temumas ke la heksagonformaj salonoj estas necesa formo de la absoluta spaco, aŭ almenaŭ, de nia diveno de la spaco. Ili rezonas ke iu triangula aŭ kvinangula salono estas tute nepensebla (la Mistikuloj asertas havi dum ekstazo la riveladon de rondforma ĉambro, kiu enhavas grandan cirklan libron, kontinudorsan, kiu komplete turniĝas ĉirkaŭ la flankoj; sed ilia atesto estas suspekta, iliaj vortoj malhelaj. Ĉi tiu cikla libro estas Dio). Sufiĉu nun al mi, ripeti la klasikan aserton: << la Biblioteko estas sfero kies preciza centro estas iu ajn heksagono kaj kies cirkonferenco estas neatingebla >>.

Ĉiu muro de ĉiu heksagono enhavas kvin bretojn; ĉiu breto enhavas tridek du librojn samformajn; ĉiu libro konsistas je kvarcent dek paĝoj; ĉiu paĝo je kvardek linioj; ĉiu linio je kvardek literoj nigrkoloraj. Estas ankaŭ literoj sur la dorso de ĉiu libro; tamen, ili ŝajne ne celas nek helpas komprenigi la enhavon de la paĝoj. Mi scias ke iam ĉi tiu malkohereco ŝajnis mistera al mi. Antaŭ paroli pri la solvo (kies malkovro, senregarde de ĝiaj tragikaj projekcioj, estas la ĉefa afero en la historio), mi emas memorigi kelkajn aksiomojn.
