




Grădina Edenului

de Ernest Hemingway





























Nota Editurii
La fel ca în cazul operei postume anterioare ale lui Hemingway, Insulele lui Thomas Hudson, acest roman nu a fost terminat la momentul morţii autorului. Pregătind cartea pentru publicare am operat unele tăieturi în manuscris şi am făcut cîteva corecţii de rutină la editare. Dincolo de un număr mic de interpolări minore pentru claritate şi consistenţă, nimic nu a fost adăugat. Din orice punct de vedere important, lucrarea aparţine complet autorului.































Prefaţă
de Charles Scribner, Jr.

   Pînă la moartea sa în 1961 Ernest Hemingway a lucrat la un număr de proiecte literare, toate fiind suficient de complete pentru a fi editate şi publicate postum. Îmi amintesc de văduva lui, Mary, venind în biroul meu cu geantă de cumpărături mare plină aproape la refuz cu fotocopii ale scrierilor nepublicate lăsate de soţul ei. Aceasta a fost probabil una din cele mai bogate colecţii de material literar puse la dispoziţie într-un mod atît de informal. Pe lîngă un număr de schiţe, fragmente de povestiri şi cîteva povestiri complete, geanta conţinea şi manuscrisele dactilografiate a trei lucrări majore: un roman cu acţiunea în Bimini şi Cuba, mai tîrziu publicat sub titlul Island in the Stream, transcrierea originară a jurnalului luptelor de tauri al lui Hemingway, The Dangerous Summer, şi o lucrare majoră de ficţiune căreia Hemingway îi dăduse titlul Grădina Edenului.
   Această ultimă lucrare era plină cu atît de multe bogăţii remarcabile încît, în ciuda faptului că Hemingway nu a terminat-o niciodată, eram convinşi că trebuie să fie publicată. Doar a doua parte era incompletă iar prima parte s-a dovedit a fi în sine, după o modestă editare, o naraţiune coerentă şi pe de-a-ntregul armonioasă.
   După publicarea romanului decizia noastră de a face cunoscută cartea a fost confirmată de succesul ei în toată lumea şi de multele aprecieri pozitive din partea criticilor importanţi.
   Pentru mulţi cititori familiari cu celelalte opere ale lui Hemingway Grădina Edenului poate părea o despărţire de  temele sale uzuale, în măsura în care prezintă un studiu intensiv al stării mentale a unei femei inteligente, incontrolabil invidioasă pe succesul ca scriitor al soţului ei şi al dorinţei ei de a-şi schimba sexul.
   Dar a-l vedea pe Hemingway ca scriitor preocupat în principal de acţiunile externe greşeşte neluînd în considerare interesul său profund pentru caracter. La suprafaţă, multe din povestirile sale par să trateze evenimente externe interesante, însă, la fel ca şi Conrad, el a fost întotdeauna interesat în primul rînd de efectul pe care aceste evenimente l-a avut asupra minţilor indivizilor în cauză. Ca scriitor a fost un observator dotat al comportamentului uman. Mary Hemingway mi-a povestit despre el că avea talentul neobişnuit de a intra într-o cameră plină de oameni şi a ghici imediat relaţiile dintre ei.
   În aproape toate povestirile sale, de la cele timpurii care tratează copilăria lui şi pînă la marile opere de ficţiune de mai tîrziu, se poate găsi interpunerea caracterului sub suprafaţa acţiunii. Scurtele sale studii de caracter din O sărbătoare de neuitat sînt dovezi în plus ale acestei preocupări.
   Îmi aduc aminte de supărarea lui cînd i-am sugerat odată că ar fi folositor pentru profesori dacă am publica o ediţie din Bătrînul şi marea împreună cu versiunea originală care apăruse ca povestire în Esquire cu mulţi ani înainte. Multă vreme m-am mirat de reacţia lui pînă cînd în cele din urmă am realizat că pentru Hemingway fiecare subiect avea un interior şi un exterior. Exteriorul ar putea fi baza unei bune istorisiri, aşa cum a fost în povestirea din Esquire, dar numai interiorul său, revelat de gîndurile bătrînului de la sfîrşitul nuvelei, ar putea fi baza unei opere literare.
   În Grădina Edenului cititorul atent va afla plăceri şi revelaţii asemănătoare.






















Cartea întîi







































Capitolul unu

  Locuiau la Grau du Roi pe atunci şi hotelul era pe un canal care ducea de la oraşul zidit Aigues Mortes pînă jos de tot în mare. Puteau zări turnurile din Aigues Mortes de-a lungul cîmpiei joase a Camargue-ului şi mergeau acolo pe bicicletele lor  aproape în fiecare zi de-a lungul şoselei albe ce se învecina cu canalul. În serile şi dimineţile cu flux bibani de mare intrau pe el şi vedeau chefalii sărind sălbatic pentru a scăpa de bibani şi priveau cocoaşa umflată a apei cînd atacau bibanii.
   Un debarcader ducea în marea albastră şi plăcută iar ei pescuiau de pe debarcader şi înnotau pe plajă şi în fiecare zi ajutau pescarii să tragă năvodul cel lung care aducea peştele pînă pe lunga plajă înclinată. Beau aperitive în cafeneaua de pe colţul vizavi de mare şi priveau pînzele vaselor de pescuit macrou din Golful Leilor. Era tîrziu în primăvară şi macroul era activ iar pescarii din port erau foarte ocupaţi. Era un oraş vesel şi prietenos şi tînărului cuplu îi plăcea hotelul ce avea patru camere la etaj şi un restaurant şi două mese de biliard la parter cu faţa spre canal şi far.
  Le era mereu foame dar mîncau bine. Le era foame la micul dejun pe care îl luau la cafenea, comandînd brioşe şi cafea cu lapte şi ouă iar dulceaţa ce urmau să o aleagă şi felul în care  ouăle să fie preparate era un eveniment. Le era întotdeauna atît de foame la micul dejun încît pe fată adesea o durea capul pînă venea cafeaua. Dar cafeaua îi lua durerea de cap. Îşi bea cafeaua fără zahăr şi tînărul învăţa să-şi aducă aminte lucrul acesta.
   În acestă dimineaţă aveau brioşe şi dulceaţă roşie de zmeură iar ouăle erau fierte şi era şi un rotocol de unt care se topea în timp ce ei mestecau şi sărau uşor ouăle şi măcinau piper peste ele. Erau ouă mari şi proaspete iar cele ale fetei nu erau gătite chiar aşa mult ca ale tînărului. Şi-a amintit aceasta uşor şi era mulţumit cu ale lui pe care le-a ciocănit cu lingura şi le-a mîncat numai cu untul topit ce le înmuia şi textura dimineţii devreme şi pişcătura boabelor de piper puţin măcinate  şi cafeaua fierbinte şi ceaşca de cafea cu lapte cu aromă de cicoare.
  Bărcile de pescuit erau mult departe. Ieşiseră pe întuneric odată cu prima adiere a brizei iar tînărul şi fata se treziseră şi le-au auzit iar apoi s-au cuibărit sub aşternutul patului şi s-au culcat din nou.  Au făcut dragoste în timp ce erau jumătate treziţi pe lumina puternică de afară dar camera încă în umbră iar apoi au stat întinşi împreună şi au fost fericiţi şi obosiţi şi pe urmă au făcut dragoste din nou. Pe urmă le-a fost atît de foame încît nu credeau că vor mai trăi pînă la micul dejun iar acum erau în cafenea mîncînd şi privind marea şi pînzele şi era iarăşi o nouă zi.
- La ce te gîndeşti? întrebă fata.
- La nimic.
- Trebuie să te gîndeşti la ceva.
- Doar simţeam.
- Ce ?
- Fericire.
- Dar mi se face atît de foame, spuse ea. Crezi că e normal? Întodeauna ţi se face atît de foame cînd faci dragoste?
- Cînd iubeşti pe cineva.
- O, ştii prea multe despre asta, spuse ea.
- Nu.
- Nu-mi pasă. Îmi place şi nu trebuie să ne îngrijoreze nimic, nu-i aşa?
- Nimic.
- Ce crezi că ar trebui să facem?
- Nu ştiu, spuse el. Tu?
- Nu-mi pasă de loc. Dacă ai vrea să pescuieşti atunci aş scrie o scrisoare sau poate două şi pe urmă am putea înota înainte de prînz.
- Ca să ne fie foame?
- Nu spune asta. Deja mi se face foame şi nu ne-am terminat micul dejun.
- Ne putem gîndi la prînz.
- Şi după prînz?
- Vom dormi ca nişte copii cuminţi.
- Asta e o idee complet nouă, spuse ea. De ce nu ne-am gîndit pînă acuma la ea?
- Am izbucnirile astea de intuiţie, zise el. Sînt tipul inventiv.
- Eu sînt tipul distructiv, spuse ea. Şi te voi distruge. Vor pune o placă pe zidul clădirii, în faţa camerei. Mă voi trezi noaptea şi îţi voi face ceva ce n-ai mai auzit sau imaginat. Vroiam să o fac azi-noapte dar eram prea somnoroasă.
- Eşti prea somnoroasă pentru a fi periculoasă.
- Nu-ţi fă iluzii de falsă siguranţă. O, dragă, hai să grăbim timpul să fie prînz deja.
Stăteau acolo în tricourile lor marinăreşti dungate şi pantalonii scurţi pe care îi cumpăraseră din magazinul ce vindea articole marinăreşti şi erau foarte bronzaţi iar părul lor era striat şi decolorat de soare şi mare. Cei mai mulţi oameni credeau că sînt frate şi soră pînă cînd le spuneau că sînt căsătoriţi. Unii nu credeau că sînt căsătoriţi şi asta îi plăcea foarte mult fetei.
  În acei ani doar foarte puţină lume venise vreodată în timpul verii la Mediterană şi nimeni nu mergea la Grau du Roi în afară de cîţiva oameni din Nîmes. Nu exista cazinou şi nici o distracţie şi în afara celor mai calde luni cînd lumea venea să înnoate, nu stătea nimeni la hotel. Oamenii nu purtau tricouri marinăreşti pe atunci şi fata asta cu care era căsătorit era prima fată pe care o văzuse vreodată purtînd vreunul. Ea a cumpărat tricourile pentru ei şi le-a spălat în chiuveta din camera lor de hotel ca să scoată asprimea din ele. Erau aspre şi făcute să dureze dar spălatul le-a înmuiat iar acum erau purtate şi destul de moi ca acum cînd se uita la fată sînii ei să se contureze frumos prin ţesătura uzată.
  Deasemenea, nimeni nu purta pantaloni scurţi în afara satului iar fata nu putea să-i poarte cînd mergeau pe bicicletele lor. Dar în sat nu avea nici o importanţă fiindcă oamenii erau prietenoşi şi numai preotul local i-a dezaprobat. Numai că fata a mers la liturghie duminica purtînd o fustă şi o bluză de caşmir cu mîneci lungi, cu părul acoperit de o eşarfă iar tînărul rămase în spatele bisericii cu bărbaţii. Au dat douăzeci de franci, ceea ce era mai mult de un dolar atunci şi fiindcă preotul a făcut colecta în persoană atitudinea lor faţă de biserică a fost cunoscută iar purtatul pantalonilor scurţi în sat a fost privită mai mult ca o excentricitate a străinilor decît ca un atentat la moralitatea porturilor din Camargue. Preotul nu le vorbea cînd purtau pantaloni scurţi dar nu îi acuza iar seara cînd purtau pantaloni cei trei se salutau.
- Voi merge sus şi voi scrie scrisorile, spuse fata şi se ridică şi zîmbi chelnerului şi ieşi din cafenea.
- Monsieur va merge la pescuit ? întrebă chelnerul cînd tînărul, al cărui nume era David Bourne, îl chemă şi-i plăti.
- Cred că da. Cum e mareea ?
- Mareea asta e foarte bună, spuse chelnerul. Am ceva momeală dacă doriţi.
- Pot să iau ceva pe drum.
- Nu. Folosiţi pe asta. Sînt viermi de nisip şi sînt destui.
- Poţi ieşi ?
- Sînt de serviciu acum. Dar poate pot să dau o fugă să văd cum staţi. Aveţi echipamentul ?
- E la hotel.
- Opriţi-vă să luaţi viermii.
  La hotel tînărul vru să urce în cameră să o vadă pe fată dar în loc de aceasta  găsi băţul telescopic lung de bambus şi coşul cu echipamentul de pescuit în spatele tejghelei unde atîrnau cheile camerelor şi păşi din nou în lumina drumului şi dincolo de cafenea în strălucirea pontonului. Soarele era fierbinte dar era o briză proaspătă iar mareea tocmai începuse să se umfle. Îşi dori să-şi fi adus o lansetă şi linguriţe ca să poată arunca deasupra fluxului apei din canal peste stîncile de pe partea cealaltă, dar în loc de aceasta îşi pregăti băţul lung cu plută şi quill şi lăsă un vierme de nisip să plutească uşor la o adîncime unde credea că peştii ar putea să se hrănească.
  Pescui o vreme, fără noroc şi privi vasele de macrou făcînd volte înainte şi înapoi departe pe marea albastră şi umbrele pe care norii înalţi le făceau pe apă. Apoi pluta lui se scufundă într-o coborîre rapidă cu nailonul într-un unghi ascuţit  iar el ridică de băţ în sus împotriva trăsăturii peştelui care era puternic şi se agita sălbatic şi făcea nailonul să şuiere în apă. Încercă să îl ţină cît de relaxat putea iar băţul era îndoit pînă în punctul de rupere al nailonului şi urmări peştele care încerca să iasă spre marea largă. Tînărul merse cu el pe ponton pentru a micşora tensiunea dar peştele continua să tragă astfel încît pe măsură ce mergea un sfert din băţ intrase forţat sub apă.
  Chelnerul venise de la cafenea şi era foarte agitat. Vorbea de lîngă tînăr, spunînd:
- Ţineţi-l. Ţineţi-l. Ţineţi-l cît de uşor puteţi. Trebuie să obosească. Nu-l lăsaţi să scape. Uşor cu el. Uşurel. Uşurel.
  Nu exista nici o metodă prin care tînărul să fie mai uşor cu el în afară de a intra în apă cu peştele iar asta nu avea sens deoarece canalul era adînc. Dacă aş putea să merg de-a lungul malului cu el, se gîndea. Dar ajunseră chiar la capătul pontonului. Mai mult de jumătate din băţ era sub apă acum.
- Doar ţineţi-l uşor, imploră chelnerul. It's a strong trace.
  Peştele se scufunda, fugea, zig-zaga şi băţul lung de bambus se îndoia de la greutatea şi forţa lui în mişcare. Apoi ieşi zbătîndu-se la suprafaţă şi iarăşi se scufundă şi tînărul descoperi că deşi peştele părea la fel de puternic tragica violenţă slăbise iar acum putea fi condus dincolo de capătul pontonului şi în sus pe canal.
- Uşurel şi s-a făcut, spuse chelnerul. O, uşor acuma. Uşor pentru noi toţi.
  Încă de două ori se forţă peştele spre marea largă şi de două ori tînărul l-a adus înapoi iar acum îl conducea uşor de-a lungul pontonului înspre cafenea.
 - Cum e ? întrebă chelnerul.
 - E în regulă, dar l-am schilodit.
 - Nu spuneţi asta, zise chelnerul. Nu spuneţi asta. Trebuie
să-l obosim. Obosiţi-l. Obosiţi-l.
 - Mi-a obosit mîna, zise tînărul.
 - Vreţi să-l iau eu ? întrebă chelnerul plin de speranţă.
 - Dumnezeule, nu.
 - Doar încet,  încet,  încet. Uşurel, uşurel, uşurel, zise chelnerul.
 Tînărul munci peştele pînă dincolo de terasa cafenelei, în canal. Înnota doar puţin sub suprafaţa apei dar era încă puternic şi tînărul se întrebă dacă îl vor conduce prin tot oraşul de-a lungul canalului. Erau mai mulţi oameni acum iar cînd au trecut pe lîngă hotel fata îi zări pe fereastră şi strigă:
 - Ce peşte minunat! Aşteaptă-mă! Aşteaptă-mă!
  Văzuse limpede peştele de sus şi lungimea lui şi strălucirea lui în apă şi pe soţul ei cu băţul de bambus îndoit aproape în două şi procesiunea oamenilor care îl urmau. Cînd coborî pe malul canalului şi alergînd ajunse oamenii din urmă, procesiunea se oprise. Chelnerul era în apă la marginea canalului iar soţul ei dirija încet peştele de-a lungul malului unde creştea un mănunchi de alge. Peştele era la suprafaţă acum şi chelnerul se aplecă şi apropie mîinile din ambele părţi iar apoi ridică peştele cu degetele mari în ambele branhii şi păşi în susul canalului cu el. Era un peşte greu iar chelnerul îl ţinea sus pe piept, cu capul sub bărbie şi coada atîrnîndu-i între picioare.
  Cîţiva oameni îl bătură pe spate şi îl îmbrăţişară pe tînăr, iar o femeie de la piaţa de peşte îl sărută. Apoi fata îl îmbrăţişă şi îl sărută iar el o întrebă:
 - L-ai văzut ?
  Toată lumea merse să-l vadă întins de-a lungul drumului, argintiu ca un somon, metalul închis strălucindu-i pe spate. Era un peşte superb frumos crescut cu ochi mari vioi şi respira încet şi sacadat.
- Ce e ?
- Un loup, spuse. Un biban de mare. I se mai spune şi bar. Sînt peşti minunaţi. Acesta e cel mai mare pe care l-am văzut vreodată.
  Chelnerul, care se numea André, veni şi-l îmbrăţişă pe tînăr şi îl sărută şi apoi o sărută şi pe fată.
- Madame, e necesar, spuse. Într-adevăr necesar. Nimeni nu a prins vreodată un asemenea peşte cu un asemenea echipament.
- Ar fi mai bine să-l cîntărim, spuse David.
  Erau la cafenea acum. Tînărul, după cîntărire, pusese echipamentul deoparte şi s-a spălat iar peştele era pe o bucată de gheaţă ce venise cu camionul de la Nisa pentru a congela  macroul prins. Peştele cîntărise puţin peste cincisprezece pfunzi. Pe gheaţă încă era argintiu şi frumos dar culoarea de pe spate i se schimbase în cenuşiu. Doar ochii îi mai păreau vii. Vasele de pescuit macrou se întorceau acum iar femeile descărcau macroul lucind albastru şi verde şi argintiu din vase în coşuri şi cărau coşurile grele pe cap pînă la cherhana. Era o captură bună iar oraşul era ocupat şi fericit.
  - Ce vom face cu peştele mare ? întrebă fata.
  - Îl vor lua şi-l vor vinde, spuse tînărul. E prea mare pentru a-l găti aici şi spuneau că e păcat să-l taie. Poate o să meargă chiar pînă în Paris. Va sfîrşi într-un restaurant mare. Sau cineva foarte bogat îl va cumpăra.
  - Era atît de frumos în apă, spuse ea. Şi cînd André l-a ridicat. Nu puteam să cred cînd l-am văzut pe fereastră şi pe tine cu mulţimea ta care te urma.
  - Vom lua unul mic pentru noi la masă. Sînt într-adevăr minunaţi. Unul mic ar trebui prăjit la grătar în unt şi verdeţuri. Sînt ca bibanii cu dungi de acasă.
  - Mă bucur pentru peşte, spuse ea. Nu-i aşa că ne distrăm minunat de simplu ?
   Le-a fost foame la prînz iar sticla de vin alb era rece şi au băut-o şi au mîncat ţelina rémoulade şi ridichile mici şi ciupercile murate de casă din borcanul mare. Bibanul fusese prăjit la grătar şi se vedeau urmele grătarului pe pielea argintie iar untul se topise în farfuria fierbinte. Aveau şi felii de lămîie de stors pe biban şi pîine proaspătă de la brutărie iar vinul le răcea limbile de căldura cartofilor prăjiţi. Era vin alb uşor, sec, necunoscut şi restaurantul era mîndru de el.
  - Nu sîntem buni interlocuitori la mese, spuse fata. Te plictisesc, iubitule ?
  Tînărul rîse.
  - Nu rîde de mine, David.
  - Nu rîdeam. Nu. Nu mă plictiseşti. Aş fi fericit uitîndu-mă la tine chiar dacă nu ai scoate niciodată un cuvînt.
   Îi turnă încă un pahar mic de vin şi îl umplu şi pe al său.
   - Am o surpriză mare. Nu ţi-am spus, nu-i aşa ? spuse fata.
   - Ce fel de surpriză ?
   - O, e foarte simplu dar e foarte complicat.
   - Spune-mi.
   - Nu. S-ar putea să-ţi placă şi s-ar putea să nu o suporţi.
   - Sună periculos.
   - E periculos, spuse ea. Dar nu mă întreba. Mă duc sus în cameră, dacă se poate.
   Tînărul plăti pentru prînz şi bău vinul care mai rămăsese în sticlă. Apoi urcă. Hainele fetei erau împăturite deasupra unuia din fotoliile Van Gogh iar ea îl aştepta în pat acoperită cu pătura. Părul îi era răsfirat pe pernă şi ochii îi rîdeau iar el ridică pătura şi ea spuse
   - Bună, iubitule. A fost un prînz plăcut ?
   Mai tîrziu rămaseră întinşi împreună, cu braţul lui sub capul ei şi erau fericiţi şi leneşi iar el îi simţi capul răsucindu-se dintr-o parte în alta şi-l mîngîie cu obrazul. Îl simţea mătăsos şi abia atins de soare şi mare. Apoi cu tot părul peste faţă astfel că îl atingea cînd şi-l mişca, ea începu să se joace uşor şi cercetător cu el, apoi cu plăcere şi zise:
  - Mă iubeşti, nu-i aşa ?
  El încuviinţă şi o sărută pe creştet, apoi îi întoarse capul şi îl ţinu şi îi sărută buzele.
  - O, spuse ea. O.
   Mult mai tîrziu stăteau întinşi, fiecare ţinîndu-l strîns pe celălalt iar ea zise:
  - Şi mă iubeşti chiar aşa cum sînt ? Eşti sigur ?
  - Da, spuse el. Foarte da.
  - Fiindcă mă voi schimba.
  - Nu, zise el. Nu. Nu schimbată.
  - O voi face, spuse ea. E pentru tine. Pentru mine, de asemenea. Nu voi pretinde că nu e aşa. Dar îţi va face ceva. Sînt sigură dar n-ar trebui să o spun.
  - Îmi plac surprizele dar îmi place totul aşa cum e acum în minutul de faţă.
  - Atunci poate n-ar trebui să o fac, spuse ea. Ah, sînt tristă. Era o surpriză atît de minunat de periculoasă. M-am gîndit la ea zile întregi şi nu m-am decis pînă azi dimineaţă.
  - Dacă e ceva ce vrei cu adevărat.
  - Este, spuse ea. Şi o voi face. Ţi-a plăcut tot ce am făcut pînă acum, nu ?
  - Da.
  - În regulă.
  Se strecură din pat şi rămase dreaptă cu lungile ei picioare închise la culoare şi frumosul ei corp uniform bronzat pe plaja îndepărtată unde înnotau fără costume. Îşi trase umerii spre spate şi-şi ridică bărbia şi îşi scutură capul astfel încît bogatul ei păr castaniu îi biciui obrajii iar apoi se aplecă şi îi căzu acoperindu-i faţa. Îşi trase tricoul vărgat peste cap şi pe urmă  îşi scutură părul înapoi şi se aşeză pe scaunul din faţa oglinzii de pe masa de toaletă şi îl pieptănă pe spate privindu-l critic. Îi venea pînă pe umeri. Clătină capul la oglindă. Apoi îşi trase pantalonii scurţi, îi prinse cu cureaua şi îşi puse pantofii albaştrii decolorat.
   - Trebuie să merg pînă la Aigues Mortes, spuse.
   - Bine, zise el. Vin şi eu.
   - Nu. Trebuie să merg singură. E în legătură cu surpriza.
   Îl sărută de rămas bun şi coborî iar el o privi cum urcă pe bicicletă şi porni la drum pedalînd elegant şi uşor, cu părul în vînt.
   Soarele de după-amiază bătea în fereastră acum şi în cameră era prea cald. Tînărul se spălă şi îşi puse hainele şi coborî să se plimbe pe plajă. Ştia că ar trebui să înnoate dar era obosit iar după ce se plimbă de-a lungul plajei şi pe o cărare ce ducea în interior prin iarba udată de mare se întoarse înapoi în port pe plajă şi urcă spre cafenea. În cafenea găsi ziarul şi îşi comandă un fine à l'eau fiindcă se simţea înfometat şi golit de partida de amor.
   Erau căsătoriţi de trei săptămîni şi veniseră cu trenul de la Paris la Avignon cu bicicletele lor, o valiză cu hainele de oraş şi un rucsac şi o desagă. Au stat la un hotel bun în Avignon şi şi-au lăsat valiza acolo şi au crezut că vor călători pînă la Pont du Gard. Însă bătea mistralul astfel încît călătoriră cu mistralul pînă la Nîmes şi au rămas acolo la Imperator iar apoi au coborît la Aigues Mortes, cu vîntul puternic încă în spatele lor, iar apoi la Grau de Roi. Au rămas acolo de atunci încoace.
   Fusese minunat şi erau cu adevărat fericiţi iar el nu ştiuse că puteai iubi pe cineva atît de mult încît să nu-ţi pese de nimic altceva iar celelalte lucruri să pară inexistente. Avea multe probleme cînd s-au căsătorit dar aici nu s-a mai gîndit la nici una dintre ele, nici la scris, nici la nimic altceva în afară de a fi cu fata pe care o iubea şi cu care era căsătorit şi nu avea brusca limpezime mortală ce venea întotdeauna după actul sexual. Aceasta era pierdută. Acum după ce făceau dragoste mîncau şi beau şi făceau dragoste din nou. Era o lume foarte simplă şi nu fusese cu adevărat fericit în nici o alta. Credea că trebuie să fie la fel şi pentru ea şi cu siguranţă se purta astfel dar astăzi apăru lucrul acesta despre schimbare şi surpriza. Dar poate că va fi o schimbare fericită şi o surpriză bună. Coniacul şi apa pe care le bău citind ziarul local îl făcură să aştepte cu nerăbdare orice ar fi fost.
  Acum era prima dată cînd a luat un coniac sau un whisky fără să fie împreună de cînd plecaseră în voiajul de nuntă. Dar nu lucra şi singurele lui reguli despre băutură erau să nu bea niciodată înainte sau în timp ce lucra. Ar fi bine să lucreze din nou dar îi va veni suficient de curînd după cum bine ştia şi trebuia să-şi aducă aminte să fie altruist în legătura cu aceasta şi să arate cît de clar putea că singurătatea forţată era regretabilă şi nu se mîndrea cu ea. Era sigur că o va accepta şi ea îşi avea propriile ei resurse, dar ura să se gîndească să înceapă munca în timp ce erau aşa cum erau acum. Nu putea deloc să înceapă, bineînţeles, fără claritate şi se întreba dacă ea ştia asta şi dacă de aceea a trecut dincolo de ce aveau pentru ceva nou ce nimic nu-l putea distruge. Dar ce putea fi ? Nu puteau fi mai apropiaţi decît erau acum şi după nu era nici o stare proastă. Era numai fericire şi iubirea unuia pentru celălalt şi pe urmă foamea şi resaturarea şi luatul de capăt.
   Observă că băuse fine à l'eau şi se făcuse după-amiază tîrziu. Îşi comandă încă unul şi începu să se concentreze asupra ziarului. Dar ziarul nu îl interesa aşa cum ar fi trebuit şi se uita înspre marea în după-amiaza tîrzie cînd o auzi intrînd în cafenea şi spunînd cu vocea ei guturală “Bună, iubitule.”
   Veni repede spre masă şi se aşeză şi îşi ridică bărbia şi se uită la el cu ochii surîzători şi faţa aurie cu mici pistrui. Părul îi era tuns la fel de scurt ca al unui băiat. Era tăiat fără compromisuri. Era pieptănat pe spate, bogat ca de obicei, dar în lateral era tăiat scurt iar urechile care îi crescuseră aproape de cap erau degajate şi bretonul roşiatic la părului ei era tăiat aproape de cap şi netezit şi dat pe spate. Îşi întoarse capul şi îşi înălţă sînii şi spuse “Sărută-mă te rog.”
   O sărută şi se uită la faţa ei şi la părul ei şi o sărută din nou.
   “Îţi place? Uite cît e de fin. Pipăieşte-l în spate”, spuse ea.
   Îl pipăi în spate.
   “Pipăieşte-mi obrazul şi pipăieşte în faţa urechii. Plimbă-ţi degetele pe lateral.”
   “Vezi”, spuse. “Asta e surpriza. Sînt o fată. Dar acum sînt şi un băiat şi pot face orice şi orice şi orice.”
   “Stai aci lîngă mine”, spuse el. “Ce doreşti, frate ?”
   “O, mulţumesc”, zise ea. “Voi lua ce ai şi tu. Vezi de ce e periculos, nu?”
   “Da. Văd.”
   “Dar n-am fost bună că am făcut-o ?”
   “Poate.”
   “Nu poate. Nu. M-am gîndit la asta. M-am gîndit la tot despre asta. De ce trebuie să urmăm regulile celorlalţi ? Noi sîntem noi.”
   “Ne simţeam bine şi n-am observat ceva reguli.”
   “N-ai vrea doar să-ţi pui mîna peste el din nou.”
   O făcu şi o sărută.
   “O, eşti dulce”, spuse ea. “Şi îţi place. O simt şi îmi pot da seama. Nu trebuie să îl iubeşti. Doar să îţi placă la început.”
   “Îmi place”, zise el. “Iar tu ai un cap cu formă atît de frumoasă încît e foarte frumos cu oasele atrăgătoare ale feţii tale.”
   “Nu-ţi place în lateral ?”, întrebă ea. “Nu e fals sau prefăcut. E o tunsoare adevărată de băiat, nu dintr-un salon de frumuseţe.”
   “Cine l-a tuns ?”
   “Coaforul din Aigues Mortes. Cel care te-a tuns acum o săptămînă. I-ai spus atunci cum vroiai să te tunzi iar eu i-am zis să mă tundă la fel ca pe tine. A fost foarte drăguţ şi n-a fost deloc surprins. Nu era îngrijorat defel. A spus exact ca al tău ? Iar eu i-am spus exact. Nu-ţi provoacă ceva, David ?”
   “Ba da”, spuse el.
   “Oamenii proşti vor crede că e ciudat. Dar trebuie să ne mîndrim. Îmi place să fiu mîndră.”
   “Şi mie”, spuse el. “Vom începe să ne mîndrim acum.”
   Stăteau acolo în cafenea şi priveau reflexia în apă a soarelui apunînd şi priveau amurgul venind peste orăşel şi beau fine a l'eau. Oamenii veneau la cafenea fără să se simtă jigniţi văzînd fata fiindcă erau singurii străini din oraş şi erau acolo de aproape trei săptămîni iar ea era o mare frumuseţe şi o plăceau. Pe urmă mai era şi peştele cel mare de astăzi şi în mod normal s-ar fi discutat mult despre asta dar şi celălalt era un lucru important în orăşel. Nici o fată cuminte nu şi-a tăiat vreodată părul atît de scurt prin această parte a ţării şi chiar şi la Paris era rar şi ciudat şi putea fi frumos sau putea fi foarte rău. Putea să însemne prea mult sau putea să însemne doar afişarea  frumoaseiformei a unui cap ce nu putea fi arătată altfel.
    La cină mîncară o friptură, în sînge, cu cartofi piure şi flageolete şi o salată iar fata întrebă dacă ar putea bea Tavel. “E un vin minunat pentru cei îndrăgostiţi”, spuse.
   Întotdeauna a arătat, se gîndi el, exact vîrsta ei care acum era douăzeci şi nouă. Era foarte mîndru de ea pentru asta. Dar în seara aceasta nu o arăta. Liniile pomeţilor erau clare cum nu le mai văzuse înainte şi zîmbea iar faţa ei era sfîşietoare.


    În cameră era întuneric, doar cu puţină lumină de afară. Era răcoare acum cu briza şi cearşaful de deasupra nu mai era pe pat.
   “Dave, nu te deranjează că ne-am dus în infern, nu-i aşa ?”
   “Nu, fato”, spuse el.
   “Nu-mi spune fată.”
   “Cînd te îmbrăţişez eşti o fată”, spuse. O ţinu strîns de piept şi îşi deschise şi închise degetele simţind-o pe ea şi prospeţimea dreaptă, tare dintre degete.
    “Sînt doar zestrea mea”, zise ea. “Noul este surpriza mea. Pipăie. Nu, lasă-i. Vor fi acolo. Pipăie-mi obrajii şi ceafa. O, pare atît de minunat şi plăcut şi curat şi nou. Te rog iubeşte-mă David aşa cum sînt. Te rog înţelege-mă şi iubeşte-mă.”
    Îşi închisese ochii şi putea să-i simtă lunga, uşoarea greutate peste el şi sînii ei apăsîndu-l şi buzele ei peste ale lui. Zăcea acolo şi simţi ceva iar apoi mîna ei ţinîndu-l şi căutînd mai jos şi ajută cu mîinile lui iar apoi rămase pe spate în întuneric şi nu  mai gîndi defel, doar simţi greutatea şi ciudăţenia dinăuntru iar ea spuse “Acum nu mai poţi spune cine e cine, nu ?”
    “Nu.”
    “Te schimbi”, spuse ea. “O, te schimbi. Te schimbi. Da, te schimbi şi eşti Catherine, fata mea. Vrei să te schimbi şi să fii fata mea şi să mă laşi să te iau ?”
    “Tu eşti Catherine.”
    “Nu. Eu sînt Peter. Tu eşti minunata mea Catherine. Tu eşti frumoasa, încîntătoarea Catherine. Ai fost atît de bun că te-ai schimbat. O, mulţumesc, Catherine, foarte mult. Te rog să înţelegi. Te rog să ştii şi să înţelegi. Voi face dragoste cu tine pentru totdeauna.”
    La sfîrşit amîndoi erau morţi şi goliţi dar nu era gata. Stăteau unul lîngă altul în întuneric atingîndu-se cu picioarele iar capul ei era pe braţul lui. Luna răsărise şi era puţin mai multă lumină în cameră. Ea îşi plimbă mîna cercetător în josul pîntecelui lui fără să se uite şi spuse “Crezi că sînt rea ?”
    “Bineînţeles că nu. Dar cît te-ai gîndit la asta ?”
    “Nu tot timpul. Dar destul de mult. Ai fost atît de minunat lăsînd să se întîmple.”
    Tînărul îşi petrecu braţele în jurul fetei şi o strînse puternic lîngă el şi îi simţi sînii frumoşi pe pieptul lui şi o sărută pe gura ei scumpă. O ţinu aproape şi strîns iar în el spuse rămîi cu bine şi apoi rămîi cu bine şi rămîi cu bine.
    “Hai să stăm foarte nemişcaţi şi tăcuţi şi să ne îmbrăţişăm unul pe altul şi să nu gîndim defel”, spuse, iar inima lui spuse rămîi cu bine Catherine rămîi cu bine iubita mea fată rămîi cu bine şi noroc bun şi rămîi cu bine.

Capitolul Doi

   Se ridică şi privi în susul şi josul plajei, astupă sticla cu loţiune şi o puse într-un buzunar lateral al rucsacului şi apoi coborî spre mare simţint nisipul răcorindu-se sub picioare. Se uită la fata întinsă pe spate pe plaja înclinată, ochii ei închişi, braţele de-a lungul corpului şi în spatele ei pătratul pieziş al cortului şi primele smocuri de iarbă de plajă. Ar trebui să nu stea prea mult în poziţia aceea, cu soarele direct pe ea, se gîndi. Apoi păşi mai departe şi plonjă direct în apa clară, rece şi se întoarse pe spate şi înnotă cu spatele în largul mării privind plaja dincolo de bătaia regulată a picioarelor şi tălpilor lui. Se întoarse în apă şi înnotă spre fund şi atinse nisipul aspru şi îi simţi încreţiturile mari iar apoi se ridică la suprafaţă şi înnotă fără oprire spre ţărm, încercînd să vadă cît de mult putea să-şi încetinească ritmul bătăii. Se apropie de fată şi văzu că dormea. Îşi căută ceasul de mînă în rucsac, pentru a vedea cînd să o trezească. Era acolo şi o sticlă rece de vin învelită într-un ziar şi cu prosoapele lor. O destupă fără să dea la o parte hîrtia sau prosoapele şi trase o înghiţitură bună din grămada incomodă. Apoi se aşeză să privească fata şi să se uite înspre mare.
   Marea asta e întotdeauna mai rece decît pare, se gîndi. Nu se încălzea cu adevărat pînă pe la mijlocul verii, mai puţin pe prundurile puţin adînci. Plaja asta se adîncea destul de brusc iar apa fusese muşcător de rece pînă cînd înnotatul l-a încălzit. Se uită spre mare şi la norii înalţi şi observă cît de departe spre vest lucra flotila de pescuit. Apoi se uită la fata ce dormea pe nisipul care era acum uscat  şi începea să se ridice delicat odată cu adierea ce se întărea cînd îşi mişcă picioarele.
   În timpul nopţii simţise mîinile ei atingîndu-l. Iar cînd se trezi era în lumina lunii iar ea făcuse din nou magia neagră a schimbării iar el nu a mai spus nu cînd îi vorbi şi puse întrebările  şi simţi schimbarea astfel încît îl durea totul iar cînd s-a terminat după ce amîndoi au obosit ea tremura şi i-a şoptit “Acum am făcut-o. Acum chiar că am făcut-o.”
   Da, se gîndise. Acum chiar că am făcut-o. Şi cînd ea adormi imediat ca o fetiţă obosită şi stătea întinsă lîngă el plăcut în lumina lunii ce arăta noul contur frumos, straniu al capului ei   în timp ce dormea pe o parte se aplecă şi-i spuse, dar nu cu voce tare, “Sînt cu tine. Nu contează ce altceva ai în cap sînt cu tine şi te iubesc”.
   Dimineaţa îi fusese foarte  foame la micul dejun dar a aşteptat ca ea să se trezească. O sărută în cele din urmă iar ea se trezi şi zîmbi şi se ridică adormită şi se spălă în ligheanul cel mare şi se gîrbovi în faţa oglinzii dulapului de haine şi îşi pieptănă părul şi se uită la oglindă fără să zîmbească iar apoi zîmbi şi îşi atinse obrajii cu buricele degetelor şi îşi trase o bluză cu dungi peste cap iar apoi îl sărută. Stătea drept astfel încît sînii ei îl împungeau în piept şi spuse “Nu-ţi fă griji, David. Sînt fata ta cea bună venită înapoi.”
   Dar era foarte îngrijorat acum şi se gîndi ce vom ajunge acum dacă lucrurile au ajuns atît de sălbatice şi atît de periculoase si atît de repede ? Ce ar putea exista care să nu se consume într-un foc ce arde aşa ? Am fost fericiţi şi sînt sigur că a fost fericită. Dar cine ştie ? Şi cine eşti tu să judeci şi cine a participat  şi cine a acceptat schimbarea şi a trăit-o ? Dacă asta e ceea ce vrea cine eşti tu să nu doreşti să o aibă ? Eşti norocos că ai o nevastă ca ea iar un păcat e ceva după care te simţi prost, şi nu te simţi. Nu după vin, nu te simţi, îşi spuse, şi ce vei bea după ce vinul nu o să te mai acopere ?
  Luă sticla de ulei din rucsac şi puse puţin ulei pe bărbia fetei şi pe obrajii şi pe nasul ei şi găsi o batistă uzată albastră cu modele în buzunarul de pînză al rucsacului şi o întinse peste pieptul ei.
  “Trebuie să mă opresc ?” întrebă fata. “Am cel mai frumos vis. ”
  “Termină de visat,” spuse el. 
  “Mulţumesc.”
  În cîteva minute respiră foarte adînc, îşi scutură capul şi se ridică.
   “Hai să intrăm acum”, spuse.
  Intrară împreună şi au înotat departe iar apoi se jucară sub apă ca marsuinii. După ce înotară înapoi s-au şters unul pe altul cu prosoapele iar el îi întinse sticla de vin care era încă rece în ziarul înfăşurat şi băură pe rînd iar ea îl privi şi rîse.
  “E bun de băut la sete”, spuse. “Nu te supără prea tare că sîntem fraţi, nu-i aşa ?”
  “Nu.” Îi atinse fruntea şi nasul iar apoi obrajii şi bărbia cu ulei iar apoi îl întinse cu grijă deasupra şi în spatele urechilor.
  “Vreau să mă bronzez după urechi şi pe ceafă şi pe pomeţi. Pe toate locurile noi.”
  “Eşti foarte negricios, frate”, spuse el. “Nu ştii cît de negru.”
  “Îmi place”, spuse fata. “Dar vreau să fiu mai neagră.”
  Se întinseră pe plajă pe nisipul tare uscat deja dar încă rece după reflux. Tînărul îşi puse nişte ulei în palmă şi îl întinse uşor cu degetele pe coapsele fetei ce străluceau pe măsură ce pielea absorbea uleiul. Continuă să-l întindă pe burtă şi sîni, iar fata zise, somnoroasă: “Nu prea părem fraţi cînd sîntem aşa, nu?”
  “Nu.”
  “Încerc să fiu o fată atît de bună”, spuse ea. “Nu trebuie să te îngrijorezi cu adevărat pînă e noapte. N-o să lăsăm lucrurile nopţii să apară în timpul zilei.”


  La hotel, poştaşul consumă o băutură în timp ce aşteptă ca fata să semneze pentru un plic greu reexpediat cu scrisori incluse de la banca ei din Paris. Avea trei scrisori reexpediate şi de la banca lui.  Erau primele scrisori primite de cînd au trimis adresa hotelului pentru reexpediere. Tînărul îi dădu poştaşului cinci franci şi îl invită să mai bea un pahar de vin cu el la barul de zinc. Fata scoase cheia de pe panou şi spuse “Urc pînă în cameră să mă schimb, ne vedem la cafenea”.
   După ce îşi termină paharul îi spuse la revedere poştaşului şi se plimbă pînă la cafenea de-a lungul canalului. Era bine să stea la umbră după venitul înapoi de la plaja îndepărtată în capul gol, în soare şi era plăcut şi răcoare în cafenea. Comandă un vermut cu sifon şi îşi scoase briceagul şi desfăcu scrisorile. Toate trei plicurile erau de la editorii lui iar două dintre ele erau umflate cu  extrase din ziare şi dovezile de publicitate. Aruncă o privire la extrase şi apoi citi scrisoarea cea lungă. Era veselă şi reţinut optimistă. Era prea devreme să se spună cum va merge cartea, dar totul arăta bine. Majoritatea recenziilor erau excelente. Bineînţeles erau cîteva. Dar era de aşteptat. Erau subliniate propoziţii care probabil vor fi folosite în reclamele viitoare. Editorul lui ar fi vrut să spună mai multe despre cum va merge cartea, dar niciodată nu făcea previziuni asupra vînzărilor. Era un obicei prost. Ideea era că o primire mai bună cartea nu ar fi putut avea. Primirea a fost într-adevăr senzaţională. Dar va vedea extrasele. Prima ediţie a fost de cinci mii de copii şi pe baza recenziilor a fost comandată o a doua ediţie. Reclamele viitoare vor purta fraza Acum la a doua ediţie. Editorul spera că era la fel de fericit cum merita şi avea parte de odihna atît de binemeritată. Îi trimise cele mai bune urări nevestei lui. 
   Tînărul împrumută un creion de la chelner şi începu să înmulţească 2,50 de dolari cu o mie. Asta era uşor. Zece la sută din asta făcea două sute şi cincizeci de dolari. De cinci ori atîta făcea o mie două sute cincizeci de dolari. Scade şapte sute cincizeci de dolari pentru avans. Asta făcea cinci sute de dolari cîştigaţi pentru prima ediţie.
   Acuma era a doua ediţie. Să zicem două mii. Asta făcea doisprezece procente şi jumătate din cinci mii de dolari. Dacă aşa era contractul. Ar fi şase sute şi douăzeci şi cinci de dolari. Dar poate nu urca la doisprezece şi jumătate decît la zece mii. Oricum tot erau cinci sute de dolari. Asta tot ar lăsa o mie.
   Începu să citească recenziile şi observă că băuse vermutul fără să-şi dea seama. Comandă altul şi inapoie chelnerului creionul. Încă mai citea recenziile cînd intră fata aducîndu-şi plicul ei greu cu scrisori. 
   “N-am ştiut c-au venit,” spuse. “Lasă-mă să le văd. Te rog lasă-mă să le văd.”
   Chelnerul îi aduse un vermut şi lăsîndu-l jos văzu fotografia cînd fata despături un extras.
   “C'est Monsieur ?” întrebă.
   “Da, e,” spuse fata şi o ridică ca el să o vadă.
   “Dar altfel îmbrăcat,” spuse chelnerul. “Se scrie despre căsătorie ? Pot să văd o fotografie a Madamei ?”
   “Nu despre căsătorie. Critici ale unei cărţi de Monsieur.” “Magnific”, spuse chelnerul, care era foarte mişcat. “E şi Madame o scriitoare ?”
   “Nu”, spuse fata fără să-şi ridice ochii de pe extrase. “Madame e casnică”.
   Chelnerul rîse mîndru. “Madame se ocupă probabil de cinema.”
   Amîndoi citiră extrase şi pe urmă fata puse deoparte pe cel pe care îl citea şi spuse “Sînt speriată de ei şi de toate lucrurile pe care le spun. Cum putem să fim noi şi să avem lucrurile pe care le avem şi să facem ce facem iar tu să fii cel din extrase ?”
   “Le-am avut şi înainte”, spuse tînărul. “Nu-ţi fac bine, dar nu durează.”
   “Sînt groaznice”, spuse ea. “Te pot distruge dacă te gîndeşti la ele sau le crezi. Nu crezi că m-am măritat cu tine pentru că eşti ce spun în extrasele astea că eşti, nu-i aşa ?”
   “Nu. Vreau să le citesc şi pe urmă le sigilăm în plic.”
   “Ştiu că trebuie să le citeşti. Nu vreau să fiu proastă în legătură cu ele. Dar chiar şi într-un plic e groaznic să le avem cu noi. E ca şi cum ai duce cu tine cenuşa cuiva într-un borcan.”
   “O mulţime de oameni ar fi fericită dacă nenorociţii lor de bărbaţi ar avea critici reuşite.”
   “Eu nu sînt o mulţime de oameni şi tu nu eşti nenorocitul meu de bărbat. Ştiu că sînt o fată violentă şi tu eşti de asemenea violent. Hai te rog să nu ne certăm. Citeşte-le şi dacă e ceva bun spune-mi iar dacă spun ceva inteligent despre carte ce nu ştim să-mi spui.”
   “Cartea a făcut deja ceva bani”, îi spuse el.
   “Asta e minunat. Sînt atît de bucuroasă. Dar noi ştim că e bună. Dacă criticile ar fi spus că e fără valoare şi n-ar fi făcut niciodată un cent aş fi fost la fel de mîndră şi la fel de fericită.”
   Eu n-aş fi fost, se gîndi tînărul. Dar nu o spuse. Continuă să citească criticile, despăturindu-le şi împăturindu-le la loc şi punîndu-le înapoi în plic. Fata şedea deschizînd plicuri şi citindu-şi scrisorile fără interes. Apoi se uită în afara cafenelei la mare. Faţa îi era de un aur maroniu închis iar părul şi-l pieptănase înapoi de pe frunte, la fel cum marea il trase cînd ieşise din apă iar unde şi-l tunsese scurt şi pe obraji soarele il arse într-un aur alb pe cafeniul pielii. Se uită spre mare şi ochii îi erau foarte trişti. Pe urmă reveni la deschisul scrisorilor. Era una lungă bătută la maşină pe care o citi cu atenţie. Apoi continuă să deschidă şi să citească celelalte scrisori. Tînărul se uită la ea şi se gîndi că arată aşa de mică de parcă ar fi curăţat mazăre.
   “Ce era în scrisori ?”, întrebă tînărul.
   “În cîteva erau cecuri.”
   “Mari ?”
   “Două.”
   “Asta e bine”, spuse el.
   “Nu-ţi da drumul aşa. Întotdeauna ai spus că nu contează.”
   “Am spus eu ceva ?”
   “Nu. Doar ţi-ai dat drumul.”

